# Ohjelmoinnin hyvät käytänteet (kertaus)

Ohjelmoinnissa on olennaista luoda toimivaa ja tehokasta koodia, mutta yhtä tärkeää on varmistaa, että koodi on myös helppolukuista, ymmärrettävää ja ylläpidettävää. Siistin koodin periaatteet ja hyvä koodin organisointi ovat avainasioita, jotka auttavat luomaan laadukasta ohjelmistoa ja helpottavat yhteistyötä tiimin jäsenten kanssa. *Huom! Ohjelmoinnissa ei ole olemassa ns. silver bullettia, eli yhtä oikeaa ratkaisua kaikkiin ongelmiin. Pidä tämä aina mielessäsi kun teet ohjelmistokehitystä.*
Seuraavassa muutamia ohjeita, jotka auttavat sinua noudattamaan näitä hyviä käytänteitä:
 
Selkeä nimeäminen: Anna muuttujille, funktioille ja luokille kuvaavat ja ymmärrettävät nimet. Hyvät nimet auttavat muita ja itseäsi ymmärtämään koodin tarkoitusta ilman ylimääräistä perehtymistä.

Toiminnallisuuden jakaminen: Pidä funktiot ja luokat mahdollisimman yksinkertaisina ja keskity yhteen tehtävään. Tämä helpottaa testausta ja ylläpitoa sekä tekee koodista modulaarista ja uudelleenkäytettävää.

Kommentointi ja dokumentointi: Koodin pitäisi olla itsessään ymmärrettävää, mutta tarpeelliset kommentit auttavat selventämään monimutkaisia osia.

Pienet toiminnot ja metodit: Pyri pitämään funktiot ja metodit suhteellisen lyhyinä ja yksinkertaisina. Jos funktio on liian pitkä, harkitse sen jakamista pienempiin osiin. Tässäkin voi ja tulee käyttää omaa harkintaa, mikä on liian monimutkainen metodi.

Järjestys ja Kohennukset: Järjestä koodi loogiseen järjestykseen ja pidä samaa tyyliä kaikissa osissa. Paranna koodia poistamalla turhat osat aika-ajoin. On helppoa ajatella, että "tarviten koodia vielä joskus", mutta tämä tekee koodista sekavaa itsellesi ja ennen kaikkea muille. Jos et ole tarvinnut koodia hetkeen, poista se.

Testaus: Kirjoita testejä koodisi tärkeimmille osille varmistaaksesi, että muutokset eivät aiheuta odottamattomia vaikutuksia. Automaattiset testit auttavat pitämään koodin toimintakunnossa.

Versionhallinta: Käytä versionhallintaa alusta alkaen. Selkeät commit-viestit auttavat ymmärtämään tehdyt muutokset. Muista, että eri toiminnallisuuksille kannattaa tehdä aina omat commitit. Jos teet 100 muutosta, jonka jälkeen teet yhden commitin, on muiden vaikea tietää, mitä kaikkea koodiin on muutettu.

Opettele ottamaan ja antamaan kritiikkiä: Ole avoin palautteelle ja opettele uutta tiimisi jäseniltä. Koodin tarkastus (code review) auttaa parantamaan laatua ja oppimaan uusia tekniikoita, sekä ymmärtämään muiden tekemää koodia.
